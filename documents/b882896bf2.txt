Mayoz, eşeyli üreyen canlılarda gamet oluşumunu sağlayan, 2n kromozomlu hücrelerden n kromozomlu hücreler oluşturan bölünme şeklidir. Mayoz I ve Mayoz II olmak üzere iki aşamada gerçekleşir. Mayoz I'de profaz I evresinde tetrat oluşumu, sinapsis ve krossing over gözlenir. Metafaz I'de homolog kromozomlar ekvatoral düzlemde karşılıklı dizilir, anafaz I'de homolog kromozomlar ayrılır. Mayoz II ise mitoza benzer şekilde gerçekleşir ve sonuçta genetik olarak farklı dört haploit hücre oluşur.